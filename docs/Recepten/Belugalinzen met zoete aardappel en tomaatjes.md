# Belugalinzen met zoete aardappel en tomaatjes
Wat een waanzin, dit heerlijke [maal][1]. “Niets voor jou”, zei Margreet, want de voornaamste smaakmaker was harissa. Maar wat een lekker bord met fijne smaken die goed combineren. Het zure van de tomaat, het zoete van de aardappel, en het zoute van de linzen. De textuur was zacht, bijna soepig. Lekker zoet ook, en zeker niet alleen door dat lepeltje honing.
Voor twee personen gebruikte ik een flink grote zoete aardappel. Die moest uiteindelijk wel 40 minuten op 200 graden, omdat ik hem te groot gesneden had (2 bij 2, zoals het recept zei). Volgende keer dus kleiner snijden, en meer gebruiken. Nu was het een derde zoete aardappel en twee derde linzen; half om half zou ook een mooie verhouding zijn. Die dressing: heerlijk. Van Margreet mocht er nog iets meer pit bij, dus een beetje extra harissa had geen kwaad gekund. Misschien gewoon volgens het recept, want ik was nu wat voorzichtig. Van de linzen gebruikte ik 90g per persoon. Voor mij precies een goede hoeveelheid, die je dus terugschroeft bij meer aardappel. De linzen kookte ik als pasta, met 1:100 aan zout.
Maar die smaak. Warm. Pff. En mooi van kleur. Ik wil het meteen nog een keer eten. 
— Dinsdag 13 januari 2020

PS: Twee weken later maakte ik deze linzen opnieuw, maar dan met groentefond en zonder harissa. Beduidend minder lekker.

[1]:	https://www.bonappetit.com/recipe/black-lentil-and-harissa-roasted-veggie-bowl