# Cherrytomatensaus met chili en knoflook 
Pfoe, niet verwacht dat dit een recept zou zijn waar je van gaat zweten. [Het recept](https://www.bonappetit.com/recipe/burst-cherry-tomato-pasta) is van [[Molly Baz]]. Voor 2p: 4 el olijfolie en 3 tenen **knoflook** (geplet) 2 minuten zacht bakken (niet bruinen), daarna voeg je **cherrytomaten** (ik gebruikte 1 bakje honingtomaten), 2 steeltjes van **basilicum**, **zout** en 1/4 tl **chilivlokken** toe. Dat laatste was minder dan in het recept stond, maar ik zou het niet pittiger maken. (Misschien dat ze in Amerika de pitjes uit de vlokken halen?) Dat bak je 4 minuten op medium, en dan plet je de tomaten. Dan nog 10 minuten bakken. Ik heb de velletjes er met een tang uitgepikt, net als de steeltjes basilicum. Op het einde pasta toevoegen (zonder kookvocht), **parmezaan**, roeren, opdienen met basilicum en nog meer kaas.

Dat smaakt al met al erg lekker. De tomaat krijgt veel kleur op het eind, waardoor de smaken intens tomatig worden, zeker in combinatie met de rode peper. Ik moest bijna aan de pizza met ‘nduja denken die ik laatst at. Vlezig. Qua hoeveelheden zou ik misschien wel 1 bakje honingtomaten per persoon gebruiken. (Misschien is dat ook wel waar het recept om vraagt - niet echt naar gekeken.)

Conclusie: hartige cherry-arrabiata met basilicum. Snel klaar, lekker, maar dat hete is misschien niet voor gasten geschikt.

— 26 juli 2020

Update: nogmaals gemaakt, nu met een mix van cherrytomaten van Crisp en snoeptomaatjes van Crisp. Geen basilicum, wel op het eind wat peterselie. Ook iets minder dan 1/4 tl chili en daardoor precies heet genoeg. Erg lekker; laat die basilicum maar zitten. Wat ook hielp was dat ik de pasta kookte in water waar ik eerder meiraap in gekookt had, en dat maakt het lekker zoet.

Update 7/9/2020: Als je dit voor vier personen maakt, heb je langer nodig voor de saus. Omdat je meer tomaten gebruikt op hetzelfde oppervlak, duurt het dus langer voor het vocht verdampt is. Begin dus later met het koken van de pasta.

