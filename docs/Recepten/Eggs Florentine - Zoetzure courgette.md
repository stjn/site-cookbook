# Eggs Florentine / Zoetzure courgette
Een luie zondag was het wat betreft eten zeker niet. Als lunch at ik Florentijnse eitjes. Dat wil zeggen: met spinazie eronder. En potverdorie, wat is dat lekker. Gekookt in zout water en nog heel even gebakken in boter. Dat met eitjes (die ik achteraf gezien toch nog liever dertig seconden extra had gekookt, tot 6:30) op een geroosterd broodje. Zo puur dat je meteen proeft dat dit op echt goed brood onvergetelijk gaat smaken.
En ik was het alweer vergeten, maar omdat ik nog tomaten had liggen maakte ik daar ook maar meteen een salade mee. Het waren San Marzo’s van Crips, ontveld (wat ik normaal niet doe, maar nu wel begrijp). Olie, azijn, peper en iets te veel peterselie. Ik zat al bijna vol voordat ik aan de eiren begon.
Om half twee had ik m’n groenten dus al binnen. Maar dat is natuurlijk geen reden om te stoppen, want groenten eet je ook voor de smaak. En dus besloot ik Jane Grigsons boek maar eens een kans te geven. Waar je begint, dat is dan de vraag - en dat geldt voor wel meer kookboeken. Ik besloot courgette te maken. Milan at spontaan mee, dus nog even een extra courgette gehaald. Rauw meende ik te proeven dat die van AH lekkerder was dan van de Marqt, maar ik kan me vergissen. In ieder geval kleintjes genomen, zoals Jane aanraadde. Eerst zouten en uit laten lekken (niet een uur, maar 30m) en daarna zachtjes bakken in olie, in twee delen. Dan een eetlepel wittewijnazijn, 2 theelepels suiker, een beetje peper en wat kaneel. Vooral die laatste geeft een interessante smaak; de azijn en suiker waren me iets too much. Ik had repen van ongeveer 1cm dik, maar zou achteraf gezien liever dunnere gebruikt hebben. Dat eet uiteindelijk toch iets minder zompig (of je moet ze langer laten drogen). In schijfjes kan natuurlijk ook, alleen maakt dat het uitlekken iets lastiger. Wel lekker hoor, maar zoals met alle glacés: makkelijk scoren.
Daarbij: spaghetti met oesterzwammen in roomsaus. Gewoon lekker, maar niet bijzonder. Er mag echt meer zout in het pasta water dan 10 gram per liter. Misschien toch maar naar 12.
— Zondag 23 februari 2020