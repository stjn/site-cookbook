# Gesmoorde prei met boter en parmezaan ([[Marcella Hazan]])

Een klassieker die laat zien dat je aan tijd en goede ingrediënten genoeg hebt. Het resultaat is zacht en zoet. Na afloop hebben gasten me meermaals laten weten dat ze niet wisten dat prei zo goed kon smaken. Wist ik ook niet, tot ik dit recept probeerde.

Kies de beste prei die je kunt vinden: vers en met veel wit. Met één prei per persoon zit je veilig.

1. Halveer de **prei** en snijd in stukken. Doe die in een pan met een klont **boter** en genoeg **kokend water** om alles onder te zetten. Voeg **zout** toe en laat een minuut of 15 pruttelen met deksel op de pan.
2. Haal het deksel van de pan, zet het vuur hoog en laat al het vocht verdampen. Zorg wel dat de prei eerst gaar is.
3. Breng op smaak met **zwarte peper** en **Parmezaanse kaas**.

## Opmerkingen
- De kaas kun je eventueel overslaan voor een nog puurdere smaak. 
- Wees niet bang om wat meer water te gebruiken. Dat duurt iets langer, maar je weet dan zeker dat de prei heerlijk zacht wordt.
- Gaat goed samen met [[Zwarte rijst]] en [[Vis]].