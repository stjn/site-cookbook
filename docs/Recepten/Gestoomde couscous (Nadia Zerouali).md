# Gestoomde couscous van Nadia
Dankzij een podcast van Hiske Versprille weet ik nu dat je couscous niet moet wellen, maar moet stomen. En dus stond er vandaag een vergiet op mijn pastapan en tikte mijn kookwekker de 80 minuten aan toen ik de couscous eindelijk van z’n derde stoombeurt kon verlossen. Het recept dat ik gebruikte staat in m’n WhatsApp, maar was in het kort: fruit een ui, fruit een hele eetlepel ras el hanout, bak wat tomaten mee, voeg water toe voor je bouillon en alvast de harde groenten (wortel, knollen). Dan stoom je couscous die je hebt ingewreven met olie (200g, 1,5 el, 60ml koud water) en zout, 12 minuten lang. Vervolgens roer je met een garde opnieuw wat olie en water door de couscous en stoom je opnieuw 12 minuten, inmiddels ook met zachte groenten als courgette en aubergine erbij. En dan nog een derde keer, waarna je er ook boter door roert. Dat serveer je met een deel van de bouillon en de groente. Als topping maakte ik ook nog gekaramelliseerde ui met kaneel, zout, peper, suiker en rozijnen. Die was uiteindelijk iets te krokant, maar wel lekker. De bouillon was fantastisch, zeker voordat ik hem aanlengde om te voorkomen dat de groenten zouden aanbakken. Daarna nog steeds. Heel veel smaak, en heel puur. Zoals Margreet zei: rook heftig, smaakte mild. De couscous zelf was nog wat droog en niet zout genoeg. Dat zout kan er dus eerder bij, en ik vermoed dat het stomen nog langer kan, of toch met een deksel erop. Erg lekker dus, maar ook nogal arbeidsintensief. Meer voor op een weekend. Eerst maar eens die couscous bij de Couscousbar zelf halen. Kijken wat de potentie is.
— Woensdag 19 februari 2020