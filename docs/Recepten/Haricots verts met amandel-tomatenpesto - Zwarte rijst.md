# Haricots verts met amandel-tomatenpesto / Zwarte rijst
8/10
Voor kerst kreeg ik een staafmixer. Dit is inmiddels de tweede keer dat ik hem gebruik. Gisteren maakte ik een rode pesto van walnoten, tomatenpuree, olijfolie, ansjovis, knoflook, citroensap. Hij was iets te zuur, doordat ik de fout had gemaakt veel citroensap toe te voegen voor het mixen, waardoor ik de hoeveelheid niet kon afproeven. Vandaag, tijdens poging twee, ging het beter. Ik maakte [een andere rode pesto][1], van lichtgeblakerde cherrytomaten (25m op 200˚), amandelen, olijfolie, een rauwe knoflookteen, paprikapoeder en wat cayennepeper. Die was minder zuur, zeker nadat ik wat extra olie toevoegde. De knoflook was wel behoorlijk aanwezig, want rauw. Niet vervelend, maar je merkt het wel; toch is het de moeite van het bakken (of eigenlijk: van het afwassen) niet waard. Die pesto ging over haricots verts, gebakken in rijstolie. Dat bakken geeft ze een hele andere, meer rokerige smaak dan normaal, als ik ze stoom. Ik bakte in rijstolie. Het geheel had een wat Aziatische smaak. Wel erg lekker. Sterker van smaak dan de zwarte rijst, die ook goed gelukt was. Alleen wat olijfolie, scheutje rodewijnazijn en wat edelgist. Qua smaak pasten de boontjes wellicht beter bij een neutralere rijst, omdat die zwarte rijst het vooral van Italiaanse subtiliteit moet hebben. En die wordt al snel overmand door die (toch ook deels Italiaanse) peper-umamibom uit de staafmixer.
— Vrijdag 27 december 2019

[1]:	https://www.bonappetit.com/recipe/blistered-green-beans-with-tomato-almond-pesto