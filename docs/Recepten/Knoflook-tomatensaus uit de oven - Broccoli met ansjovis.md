# Knoflook-tomatensaus uit de oven / Broccoli met ansjovis
7.8/10
Ik vond een recept voor [tomatensaus][1] uit de oven. Voor twee personen gebruikte ik 1 blik tomaten, 4 tenen knoflook, 2 ansjovisfilets, een beetje rode peper, plus wat peper en zout. Achteraf gezien had er meer zout bij de saus zelf gemogen. Het idee was om de saus te mengen met pastawater, alleen had ik zo veel saus dat veel extra water eigenlijk niet nodig was. Daardoor was het ook minder zout dan ik had geanticipeerd. Was wel op te lossen door bij te zouten op het eind, maar dat is toch niet ideaal. Hoe dan ook: de smaak was intens. Alles umami, inclusief parmezaan. Heel diep, zoetig, met de knoflook in de absolute hoofdrol. Drie teentjes was ook prima geweest. Net genoeg hitte van de rode peper, en de ansjovis die er een extra laagje aan geeft. De spaghetti was helaas te gaar omdat het zouten te lang duurde. Tijdens het eten dacht ik: dit smaakt heel Italiaans. Op een andere manier dan de boter-tomatensaus die ik vaak maak. Die is meer zuur. Deze leek zoeter. Bijna alsof het uit een pot kwam, zo sterk van smaak. Misschien dat verdunnen met water in die zin wel goed was geweest. In dit geval was het denk ik de knoflook die me die echt Italiaanse associatie gaf. 
Voor erbij maakte ik broccoli, gesmoord in knoflookolie met ansjovis, en ook nog wat parmezaan eroverheen. Eerst de hele kool gekookt in gezouten water, die uit laten lekken en daarna in roosjes gesneden. Die vervolgens aangebakken in knoflookolie met ansjovis. Dat werkte bijzonder goed: makkelijker dan alle losse roosjes fruitvissen. Misschien volgende keer 3 minuten koken, zodat de dikke delen nog net iets meer garen. Daarna dus de pan in. Ik weet niet of het de bedoeling is dat de broccoli dan nog bruint. Kan lekker zijn, dacht ik, dus ik voerde het vuur op, alleen was ik vergeten dat de kaas er al door zat. Niet ideaal, maar uiteindelijk geen probleem. Erg lekker, al kon het qua intensiteit net niet opboksen tegen de tomatensaus. Misschien dat iets meer zout het nog had kunnen doen. Van deze methode ben ik in ieder geval meer fan dan van stomen alleen.
â€” Maandag 16 december 2019

[1]:	https://www.bonappetit.com/recipe/bucatini-with-butter-roasted-tomato-sauce