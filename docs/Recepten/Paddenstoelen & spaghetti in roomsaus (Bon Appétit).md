# Paddenstoelen & spaghetti in roomsaus

Een recept van Bon Appétit dat ik inmiddels uit m'n hoofd ken. Sterker nog: ik doe het inmiddels waarschijnlijk al anders dan het originele recept. Dit is mijn versie:

1. Bak gescheurde **oesterzwammen** in delen krokant in **olijfolie**. Breng daarna op smaak met zout.
2. Fruit een **ui of sjalot** in olijfolie. Blus af met een scheut **slagroom**. Laat een klont **boter** smelten en zet daarna het vuur uit. Breng op smaak met peper, zout en **citroensap** of **azijn**.
3. Kook ondertussen de **pasta**.
4. Giet een klein kopje van het kookvocht van de pasta door de saus.
5. Meng de pasta met de saus en de paddenstoelen. Rasp er **parmezaan** door. Garneer met **peterselie**.

Hier het origineel: https://www.bonappetit.com/recipe/creamy-pasta-with-crispy-mushrooms




8/10
Oefening baart kunst, blijkt. Voor de vierde keer maakte ik deze spaghetti (na oesterzwammen en koningsboleten nu met shii-take), en geen enkele keer was hij beter dan nu. Behalve misschien de eerste keer, omdat hij toen nog nieuw was. Het verschil is dat ik deze keer niet de boter vergat en meer pastawater gebruikte voor de saus. Het droop ervan af toen ik opschepte. Dat leek alles wat lichter te maken. Gek trouwens, dat ik zo tevreden was over de pasta terwijl de paddenstoelen nog beter hadden gekund. Ze hadden nog wat meer zout kunnen gebruiken, en dat ik vooraf even moeten proeven. Enfin. De saus was fantastisch en alles stond binnen drie kwartier op tafel. Dat was de eerste keer met dit recept wel anders. Tijdens het eten realiseerde ik me dat je eten zou moeten beoordelen (als je dat al zou willen, maar dat is een andere vraag) zoals ze bij turnen doen. Een cijfer voor de moeilijkheidsgraad, en voor de uitvoering. Vandaag was technisch gezien niet erg ingewikkeld of onhaalbaar, zolang je weet wat je doet. Maar die uitvoering? Die mocht er zijn. Deze pasta is nu al een klassieker, ook omdat het zo’n crowdpleaser is. Mocht ik het recept ooit vergeten, hier is het: sjalotjes, paddenstoelen, room, boter, parmezaan, peterselie, citroen en veel peper. Man, koken kan zo simpel zijn.
— Dinsdag 3 december 2019