# Parmigiana di melanzane
## Versie van Marie Maris
Dit is de versie van [[Marie Maris]]. Goede smaak, maar iets te veel knoflook dus die heb ik hieronder verminderd. Je kunt het ook helemaal weglaten. Het eindresultaat is iets minder rijk dan met in olie gebakken aubergine, maar wel lichter. Ik bakte hem in een brede, lage ovenschaal en ben benieuwd of dat verschil maakt ten opzicht van een nauwere hogere schaal met meer stapels.

1. Snijd **2 aubergines** in plakken van 4 mm. Bestrooi met **zout** en laat tenminste een minuut of 15 zweten.
2. Breng **500 ml passata** op smaak met **zout**, **peper**, **1 gesnipperd teentje knoflook**, **1 gesnipperde ui** en wat gehakte **basilicum**.
3. Beleg een ovenschaal met laagjes tomaat, aubergine, **parmezaan** en **mozzarella** van 1 à 2 bollen. Doe er eventueel ook **lasagnebladeren** tussen. Eindig met een laag kaas. Bak 40 minuten op 180 graden.


## Versie met ragu, van Carmela Abbate
Alles wat je maakt moet speciaal zijn, maar parmigiana di melanzane? Dat is *una cosa sacra*, aldus Carmela Abbate, wiens recept hieronder staat. Gebruik dus goede ingrediënten, en zorg dat je weet wat je doet. Ik heb deze versie nog niet gemaakt, maar ik heb er het volste vertrouwen in dat dit de moeite waard is. Dit recept heb ik gebaseerd op [deze video van Abbate.](https://www.youtube.com/watch?v=eox3ZN0e07I)

1. Verwijder (een deel van) de schil van de **aubergines**. Snijd ze daarna in lange, zeer dunne plakken. Dat helpt later om te voorkomen dat ze veel olie opnemen.
2. Week de aubergines in **zout water**. Zo voorkom je dat prikkelende gevoel dat je soms bij aubergine hebt. Leg er een paar op elkaar en knijp het water eruit.
3. Frituur de aubergine goudbruin in een ruimte hoeveelheid goede **olijfolie**. Laat uitlekken.
4. Neem een ovenschaal en begin met een zeer dunne laag **ragu**. Bedek die helemaal met aubergine. Druppel er opnieuw een klein beetje ragu over, maar bedek niet alles. Scheur er **basilicum** over. Leg er daarna dunne plakken **fior di latte** en **provola** over en bestrooi met een beetje **parmezaan**. Dit is je eerste laag.
5. Maak zo veel lagen als je wil. Carmela maakt er graag vijf of zes. Bewaar je grootste en beste stukken aubergine voor de bovenste laag. Bedek de bovenste laag met meer ragu dan de andere lagen. Gebruik ook meer parmezaan voor een mooie korst.
6. Bak de eerste 10 minuten op 180 graden. Daarna nog 20 minuten op 120 graden.

### Bron
https://www.youtube.com/watch?v=eox3ZN0e07I