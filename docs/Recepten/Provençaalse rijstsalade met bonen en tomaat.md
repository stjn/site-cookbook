# Provençaalse rijstsalade met bonen en tomaat
Ik stond in de keuken toen Margreet vroeg wat we gingen eten. Een bonensalade, zei ik, met iets. Pasta, of rijst, waar heb je zin in? Ze vertelde laatst dat ze die salade zoals ik ‘m altijd maak laatst gemaakt had met basmatirijst, en dat dat lekker was. Dat wilde ik dus eens proberen. Ik begon met honingtomaten (te weinig, realiseerde ik me later; het hele bakje had erdoor gemogen), volkoren basmatirijst, wat rodewijnazijn, edelgist, olijfolie en peper. En toen ik dat proeven moest ik denken aan een Franse rijstsalade die ik vijf jaar geleden eens maakte op Uilenstede. Daar zaten toen walnoten en een kaas in. Destijds vond ik het verschrikkelijk, meen ik me te herinneren, maar nu inspireerde het me. En dus gingen er ook hier walnoten en Provençaalse kruiden doorheen. En waarom dan niet ook een beetje munt? Had ik toch nog liggen. Dat smaakte uiteindelijk best goed. Ik had er wel wat brie doorheen gelust, en Margreet kwam met de suggestie om rozijnen toe te voegen. Ook een goed idee. Of die bonen dan nog nodig waren? Misschien alleen geroosterde kikkererwten, omdat die iets minder melig zijn dan die kidneybonen.
— Vrijdag 14 februari 2020