# Rode rijst / Gestoofde wortels met kappertjes
7,8/10
Je komt op een zondag om vijf uur thuis. Dan kun je ervoor kiezen om nog even naar de supermarkt te gaan. Je moet tenslotte nog eten, en ook voor maandag en dinsdag heb je nog niks in huis. Maar als je je dan realiseert dat je nog wortels hebt liggen, dan is het zonde om daar niets mee te doen. Dus zo geschiedt: ik maak die gestoofde wortels die soms goddelijk zijn en af en toe gewoon lekker. Waar het wel eens misgaat is op de snijplank. Als de wortels niet even groot zijn, dan kookt een deel tot moes en wordt de rest niet gaar. Vandaag is het dus echt maximaal een pink, en hier en daar zelfs een halve. De gehakte knoflook bak ik even mee, maar omdat die zo hard gaat haal ik de stukken eruit - in tegenstelling tot wat het recept zegt. Dan die wortels erbij met de peterselie. (Ja, nu al. Was ik ook even verbaasd over.) En dan wat water. De eerste keer dat ik het toevoeg begint het te knetteren en springen in de olie. Betekent dat dat de olie te heet is? Later, op een lager vuur, had ik er geen last meer van. Uiteindelijk 30 minuten gebakken tot het goed gaar was, en ook nog even doorbakken zonder water. Dan de kappertjes erbij. Het water had ik licht gezouten, maar op het eind doe ik er toch nog wat zout bij. Achteraf gezien net een snufje te veel, maar niet ernstig. Er was ruim genoeg olie (twee eetlepels voor tweederde van een bos bospenen), en dus blijft er ook wat liggen op het bord. Daardoor wel een bijzonder volle smaak. Al met al geslaagd. Misschien nog iets meer peper. Nu ik eraan terugdenk denk ik ook, zou het met een beetje munt lekker zijn? Dat maakt het wat frisser, zonder het zuurder te maken. Of misschien toch nog wat meer peterselie.
Daarnaast, zoals vaker wanneer de groenten het meeste werk vormen: rode rijst. Deze keer met gewone en fruitige olijfolie, edelgist en wittewijnazijn. De edelgist geeft z’n eigen smaak aan de rijst. Zonder de azijn een beetje vlak, maar moeilijk om niet te veel te gebruiken. De grens is dun. Smaakt uiteindelijk goed, maar ik vraag me af of er ‘bekende’ manieren zijn om rijst zo op smaak te brengen. Ik heb af en toe het gevoel dat ik vals speel. Dat moet dan maar.
— Zondag 1 december 2019