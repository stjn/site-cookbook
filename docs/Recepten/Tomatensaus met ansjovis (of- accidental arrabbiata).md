# Tomatensaus met ansjovis (of: accidental arrabbiata)
2 el olijfolie, 2 knoflooktenen, 1/2 blikje ansjovis, na 5 minuten 1/4 tl chilivlokken en 1/8 tl paprikapoeder
Denk je dat je een pasta met ansjovis maakt, zit je opeens een arrabiata te eten. Ook heel lekker (sterker nog: de beste die ik gemaakt heb), maar vreemd als je het niet verwacht. Een kwart theelepel chilivlokken was dus eigenlijk te veel voor twee - ook al vroeg het recept zelfs om het dubbele. Het gekke is dat ik deze al een keer eerder maakte, met hetzelfde recept, dat toen toch veel minder pittig was. Gebruikte ik toen cayenne in plaats van vlokken? Dat zou kunnen. De saus smaakte toen meer vlezig dan nu. Waar ik inmiddels wel achter ben is dat paprikapoeder altijd goed smaakt. Het lijkt de tomaten iets minder zuur te maken. Wat overigens ook wel interessant is: ik dacht in de saus van vandaag dezelfde smaak te herkennen als in de tonijnpasta uit de Zilveren Lepel - een tonijnsmaak - terwijl er in deze saus geen tonijn zat, en in die geen ansjovis. Zou het dan een gedeelde vissmaak zijn, of toch gewoon het umami van tomatensaus met knoflook?
Nu ik terugdenk vermoed ik dat ik 1/4 chili en 1/4 paprika deed, wat dus iets te veel paprika is. Als dat pittig is, kan dat het ook verklaren.
Trouwens: ik probeerde broodkruimels te maken van brood van Marqt, maar dat brood was zo ‘vochtig’ dat het niet lukte. Bleef alleen maar plakken aan de pan. Heel gek.
— maandag 10 februari 2020